Retrospektiivi on scrum-menetelmässä jokaisen sprintin lopuksi tehtävä palaveri, jossa kehitystiimi käsittelee sprintin prosessin onnistumista. Retrospektiivin tarkoitus on kerätä tiimin ajatuksia kehitysprosessin hyvistä sekä huonoista puolista ja etsiä täten kehityskohteita. Retrospektiivi mahdollistaa kehitysympäristön parantumisen tiimin työskennellessä pidempään yhdessä.

Scrum ei määrittele retrospektiiviä kovin tarkasti, joten on kehittynyt useita tapoja pitää tämä tapaaminen. Yksi näistä tavoista on "Start, Stop, Continue, More of, Less of Wheel", jossa tiimin jäsenet voivat vapaasti lisätä ajatuksia johonkin viidestä kategoriasta kehitykseen liittyen. Kun ajatuksia on kertynyt tarpeeksi, käsitellään ne yhdessä, ja mahdollisesti sovitaan muutoksista kehitysprosessiin tulevissa sprinteissä. Toinen menetelmä "Glad, Sad, Mad" toimii samalla periaatteella, mutta viiden kategorian sijaan ajatukset jaotellaan kolmeen tunteisiin perustuvaan luokkaan. Erityisesti Mad-luokan ominaisuus on, että se lisää keskustelua prosessin ulkopuolisista haitallisista tekijöistä. Lisäksi tässä menetelmässä ajatusten keräämisen jälkeen äänestetään, mitä niistä käsitellään.

Yleisesti eri tavoilla on enemmän tai vähemmän sama tarkoitus, niiden erot liittyvät lähinnä siihen, miten tiimin ajatuksia kerätään, luokitellaan ja käsitellään. Erilaiset tavat sopivat eri tiimeille paremmin, ja kokeilemalla erilaisia tapoja tiimi voi löytää itselleen parhaiten sopivan